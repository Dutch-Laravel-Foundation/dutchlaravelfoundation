---
id: d44e6d20-6cea-4cd7-b050-926141398417
published: false
blueprint: knowledge
title: 'Common Ground en wat dit betekent voor Laravel developers'
introduction: 'Gemeenten staan voor een grote digitale opgave. Inwoners verwachten snelle, betrouwbare en goed toegankelijke online dienstverlening, terwijl de interne IT landschap vaak bestaat uit een verzameling losstaande systemen die moeilijk met elkaar communiceren. Juist vanuit die realiteit is de beweging Common Ground ontstaan. Voor softwareleveranciers en developers vergt dit een nieuwe verfrissende insteek van development voor gemeentes. In het speciaal geldt dit voor Laravel, wat als open-source framework in aanmerking komt voor deze beweging.'
category: Netwerk
highlight: false
updated_by: 50f8ca13-10c1-43f9-b0a5-20bab3cf4f86
updated_at: 1770809491
---
Gemeenten staan voor een grote digitale opgave. Inwoners verwachten snelle, betrouwbare en goed toegankelijke online dienstverlening, terwijl de interne IT landschap vaak bestaat uit een verzameling losstaande systemen die moeilijk met elkaar communiceren. Juist vanuit die realiteit is de beweging Common Ground ontstaan. Voor softwareleveranciers en developers vergt dit een nieuwe verfrissende insteek van development voor gemeentes. In het speciaal geldt dit voor Laravel, wat als open-source framework in aanmerking komt voor deze beweging.

## Wat is Common Ground?
Common Ground is een gezamenlijke visie van Nederlandse gemeenten, ondersteund door de VNG, op de toekomst van gemeentelijke informatievoorziening. Het is geen product en geen vast platform, maar een beweging die gemeenten helpt om hun IT architectuur fundamenteel anders in te richten.

In veel gemeenten zijn applicaties historisch gegroeid tot gesloten systemen waarin data, logica en presentatie sterk met elkaar verweven zijn. Gegevens worden op meerdere plekken opgeslagen, gesynchroniseerd en gekopieerd. Dat maakt systemen kwetsbaar, duur in onderhoud en lastig aan te passen aan nieuwe wetgeving of maatschappelijke veranderingen.

Common Ground wil deze situatie doorbreken door data los te koppelen van applicaties. Gegevens blijven bij de bron en worden via gestandaardiseerde interfaces beschikbaar gesteld aan verschillende toepassingen. Applicaties worden daarmee gebruikers van data in plaats van eigenaar ervan.

## Het doel van de Common Ground beweging
Het uiteindelijke doel van Common Ground is om gemeentelijke dienstverlening wendbaarder, transparanter en toekomstbestendig te maken. Door data centraal en eenduidig beschikbaar te stellen, kunnen gemeenten sneller nieuwe toepassingen ontwikkelen en bestaande processen verbeteren.

Daarnaast speelt onafhankelijkheid een belangrijke rol. Gemeenten willen minder afhankelijk zijn van individuele leveranciers en meer regie hebben over hun eigen informatievoorziening. Open standaarden en herbruikbare componenten maken het mogelijk om eenvoudiger van leverancier te wisselen of oplossingen gezamenlijk te ontwikkelen.

Voor leveranciers betekent dit een verschuiving van maatwerk per gemeente naar oplossingen die breder inzetbaar zijn binnen het gemeentelijk domein.

## De kern van Common Ground in de praktijk
De kern van Common Ground zit in een aantal architecturale uitgangspunten. Data en applicaties worden strikt van elkaar gescheiden. Applicaties halen gegevens op via API’s en slaan deze niet langdurig lokaal op. Hierdoor ontstaat één waarheid per dataset en wordt dataconsistentie eenvoudiger te waarborgen.

Verder wordt ingezet op uniforme standaarden voor gegevensuitwisseling. Door afspraken te maken over datamodellen en API structuren kunnen verschillende systemen zonder maatwerk met elkaar communiceren. Een applicatie hoeft alleen te weten hoe zij een standaardinterface aanspreekt, niet hoe het achterliggende systeem is opgebouwd.

Tot slot is samenwerking een belangrijk uitgangspunt. Gemeenten, leveranciers en ontwikkelaars werken samen aan bouwstenen die door meerdere partijen gebruikt kunnen worden. Dat vraagt om openheid, documentatie en actieve communityvorming.

## Waarom Common Ground een kans biedt voor Laravel developers
Voor Laravel developers sluit de Common Ground filosofie verrassend goed aan op moderne ontwikkelpraktijken. Laravel wordt veel gebruikt voor API gedreven applicaties en biedt sterke ondersteuning voor gestructureerde data ontsluiting, authenticatie en autorisatie.

Binnen een Common Ground context bouw je minder vaak een allesomvattende applicatie met een eigen database. In plaats daarvan ontwikkel je services die een specifieke functionaliteit bieden en data ophalen bij externe bronnen. Denk aan een Laravel applicatie die fungeert als frontend of proceslaag en via API’s gegevens ophaalt uit verschillende registraties.

Dit vraagt om andere ontwerpkeuzes. Modellen zijn minder gekoppeld aan lokale tabellen en meer gericht op externe resources. Foutafhandeling, caching en versiebeheer van API’s worden belangrijker dan ooit.

## Architectuurkeuzes voor Common Ground en Laravel
Applicaties binnen Common Ground vragen om een duidelijke scheiding van verantwoordelijkheden. Laravel leent zich goed voor een modulaire opzet waarbij logica is ondergebracht in services, clients en adapters die losstaan van de rest van de applicatie.

In plaats van grote monolithen ontstaat er een landschap van kleinere, beter afgebakende toepassingen. Laravel kan hierin functioneren als API provider, als consumer van externe services of als orchestrator tussen verschillende databronnen.

Herbruikbaarheid speelt daarbij een grote rol. Code die geschikt is voor meerdere gemeenten of contexten heeft meer waarde dan een eenmalige oplossing. Composer packages, goed gedocumenteerde API clients en configureerbare services passen goed binnen deze gedachte.

## Samenwerken met gemeenten en andere leveranciers
Common Ground is nadrukkelijk geen top down programma waarbij alles vastligt. Veel keuzes ontstaan in de praktijk, in samenwerking tussen gemeenten en leveranciers. Voor developers betekent dit dat technische kennis alleen niet voldoende is. Meedenken over standaarden, meewerken aan gezamenlijke oplossingen en actief deelnemen aan communities wordt steeds belangrijker.

Voor digitale bureaus biedt dit kansen om expertise op te bouwen in een niche die de komende jaren alleen maar belangrijker wordt. Wie begrijpt hoe Common Ground werkt en dit kan vertalen naar concrete software oplossingen, heeft een duidelijke voorsprong op deze beweging.

Een van de te leveren onderdelen is hosting. Shock Media is betrokken als leverancier in de gemeentelijke wereld voor het leveren van infrastructuur. Vanuit de Common Ground is er een standaard welke wordt gehanteerd op het gebied van infrastructuur, namelijk de Haven-standaard. Deze stelt dat de applicaties moeten draaien op een Kubernetes cluster, welke is opgebouwd volgens gestelde richtlijnen, om ook hier optimale flexibiliteit en onafhankelijkheid te realiseren. Hierin is de [samenwerking met het Open Webconcept](https://www.shockmedia.nl/de-rol-van-shock-media-bij-het-open-webconcept/){:target="_blank"} een perfect voorbeeld hoe in de praktijk de samenwerking tussen gemeentes, webbouwers en hosting provider op een [Haven-compliant cluster](https://www.shockmedia.nl/oplossingen/haven-compliance/){:target="_blank"} in zijn werk gaat.

## Uitdagingen en aandachtspunten
Hoewel de visie helder is, is de praktijk complex. Niet alle gemeenten zijn even ver in de transitie en bestaande systemen laten zich niet altijd eenvoudig loskoppelen. Dat betekent dat je als developer te maken krijgt met hybride situaties, waarin oude en nieuwe architecturen naast elkaar bestaan.

Ook zijn niet alle standaarden volledig uitgekristalliseerd. Dit vraagt om flexibiliteit in ontwerp en de bereidheid om applicaties aan te passen naarmate inzichten veranderen. Een robuuste, goed geteste codebase is daarbij essentieel.

Dit artikel is geschreven door [Justin aan de Stegge](https://www.linkedin.com/in/justin-aan-de-stegge/){:target="_blank"} (Partner Manager bij [Shock Media](https://www.shockmedia.nl/){:target="_blank"}.