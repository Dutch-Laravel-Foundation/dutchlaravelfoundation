---
id: da52ac90-fdef-4e13-baa5-d7079a37b44a
blueprint: knowledge
title: 'Cybersecurity voor webapps: bescherm je applicatie tegen aanvallen'
featured_image: cybersecurity-voor-webapps.jpg
introduction: 'Webapplicaties zijn populaire doelwitten voor aanvallen. Dit artikel beschrijft risico’s, veelvoorkomende aanvalsmethoden en hoe je je Laravel applicatie beschermt.'
category: Tooling
call_to_action: 6bc4ea55-2728-4615-8d45-75d49d29d157
highlight: false
updated_by: 50ac328e-5084-4c6e-9551-2fb5bb9f3d88
updated_at: 1754297374
---
Webapplicaties zijn het fundament van veel digitale diensten, en daarmee ook een populair doelwit voor cybercriminelen. Dagelijks proberen aanvallers toegang te krijgen tot gevoelige data, systemen over te nemen of schade aan te richten. Als Managed hoster zien we regelmatig hoe deze aanvallen plaatsvinden en welke impact ze kunnen hebben. Vaak gaat het om relatief eenvoudige technieken die misbruik maken van bekende kwetsbaarheden of misconfiguraties. Het gevolg? Datalekken, downtime, imagoschade en soms zelfs financiële schade.

In dit artikel bespreken we de meest voorkomende aanvalsmethoden op webapplicaties en geven we praktische tips om je applicatie beter te beschermen. Ook leggen we uit wat je terecht mag verwachten van je hostingpartner als het gaat om security.
<br />


## Wat zijn veelvoorkomende aanvallen?

### Brute force en credential stuffing aanvallen
Met een brute force attack probeert een aanvaller door middel van geautomatiseerde pogingen wachtwoorden te raden en in te loggen op de back-end van jouw webapplicatie, vaak met miljoenen combinaties van gebruikersnamen en wachtwoorden. Waar brute force attacks vaak relatief “dom” verschillende veelgebruikte combinaties proberen, wordt bij Credential stuffing gebruik gemaakt van eerder gelekte inloggegevens om in te loggen op andere systemen. Omdat wachtwoorden helaas nog veel worden hergebruikt, is de kans op een succesvolle aanval helaas ook aanwezig.

### Exploits van bekende kwetsbaarheden
Cybercriminelen maken vaak gebruik van bekende beveiligingslekken in software, waaronder ook Laravel core. Ook kwetsbaarheden in aanverwante frameworks of modules zoals in het geval van [CVE-2025-54068](https://github.com/advisories/GHSA-29cq-5w36-x7w3) kunnen, wanneer deze niet tijdig gepatched worden leiden tot flinke incidenten, downtime en datalekken. Voor dergelijke kwetsbaarheden is in de meeste gevallen binnen no- time een publieke Proof of Concept of zelfs volledige exploit beschikbaar. Tijd is hierbij dus een belangrijke factor.

### Misbruik van misconfiguraties
Fouten in de configuratie van de applicatie of server kunnen leiden tot onbedoelde toegang tot gevoelige informatie of functies. Bijvoorbeeld het per ongeluk openstellen van debuginformatie, foutieve bestandspermissies, of onjuiste instellingen in omgevingsvariabelen. Veelvoorkomende misconfiguraties in Laravel-applicaties zijn onder andere het vergeten uitschakelen van de APP_DEBUG modus in productie, waardoor foutmeldingen en stacktraces zichtbaar worden voor gebruikers. Daarnaast komt het voor dat het .env-bestand, waarin gevoelige configuratiegegevens kunnen staan zoals databasewachtwoorden en API- keys, per ongeluk toegankelijk is via het internet.

### Insecure Direct Object References (IDOR) aanvallen
Bij een IDOR-aanval manipuleert een aanvaller bijvoorbeeld een URL-parameter om toegang te krijgen tot data of objecten van andere gebruikers. Dit probleem ontstaat wanneer er geen expliciete autorisatiecheck is voordat de data wordt getoond, waardoor gevoelige informatie blootgesteld kan worden. In dat geval kan een aanvaller simpelweg een parameter in de URL aanpassen (bijvoorbeeld van /orders/12345 naar /orders/12346) en zo mogelijk de gegevens van een andere gebruiker inzien. 

### SQL injection aanvallen
Bij een SQL injection voert een aanvaller kwaadaardige SQL-code in via invoervelden om de database te manipuleren. Dit kan leiden tot het uitlezen, wijzigen of verwijderen van data zonder toestemming. Bijvoorbeeld als een applicatie zoektermen direct in een query verwerkt zonder parameterbinding. Zo kan een aanvaller er mogelijk met malafide input voor zorgen dat alle records worden getoond. In het ergste geval kan dit leiden tot diefstal van gevoelige gegevens of het wissen van de hele database.

### DDoS-aanvallen
Distributed Denial of Service (DDoS) aanvallen proberen een applicatie onbereikbaar te maken door deze te overspoelen met een enorme hoeveelheid verkeer vanaf een groot aantal IP adressen, waardoor legitieme gebruikers geen toegang meer hebben. DDoS aanvallen kunnen op verschillende niveaus worden uitgevoerd. Zo kan een aanvaller een netwerk overspoelen met TCP/UDP verkeer om de netwerkcapaciteit uit te putten. Ook kan een DDoS aanval zich richten op de applicatie zelf. In dat geval worden vaak grote hoeveelheden HTTP(S) request verstuurd om de applicatie uit te putten of beschikbare resources volledig in gebruik te nemen. In beide gevallen kan het leiden tot downtime en daarmee potentieel omzetverlies of reputatieschade.
<br />


## Hoe bescherm ik mij tegen deze aanvallen?

### Beperkte toegang en sterke authenticatie
Heeft jouw Laravel applicatie een publiek beschikbare back- end of login pagina? Dan is het goed om jezelf af te vragen of dit wel nodig is en wie vanaf waar moet kunnen inloggen. Het is bijvoorbeeld aan te raden om logins te beperken tot specifieke IP adressen in je .htaccess bestand of firewall. Daarnaast is het verstandig om het aantal inlogpogingen te beperken, door bijvoorbeeld rate- limiting toe te passen op endpoints of IP adressen en deze (tijdelijk) te blokkeren bij verdachte inlogpogingen.

Mocht het voor aanvallers dan toch mogelijk zijn om een brute force aanval uit te voeren, dan is het gebruik van sterke, unieke wachtwoorden en de implementatie van multi- factor authenticatie (MFA) natuurlijk ook van groot belang. Probeer daarnaast gebruikers in beginsel alleen de rechten te geven die ze echt nodig hebben!

### Patch- en vulnerability management
Om te voorkomen dat er gebruik gemaakt kan worden van bekende kwetsbaarheden in jouw Laravel applicatie, aanverwante frameworks, packages en dependencies is het belangrijk dat je deze doorlopend up-to-date houdt. Wij zien dat vaak direct na bekendmaking van een kwetsbaarheid (of soms zelf ervoor) al actief misbruik gemaakt wordt. Het is dan ook van cruciaal belang om informatie omtrent kwetsbaarheden in de door jou gebruikte software nauwlettend in de gaten te houden en waar mogelijk geautomatiseerd te patchen. Mocht dit niet mogelijk zijn dan is het aan te raden om procedures te hebben om zo snel mogelijk applicaties handmatig te kunnen patchen. Blijf op de hoogte van nieuwe CVE’s en beveiligingsupdates, bijvoorbeeld via mailinglijsten of GitHub security advisories. Ook is het aan te raden om applicaties periodiek te laten scannen op kwetsbaarheden, of zelfs te laten pentesten.

### Hardening en configuratiechecks
Om misbruik van veelvoorkomende misconfiguraties is het handig om een configuratiechecklist op te stellen, waarmee je applicaties voor een deploy, maar ook periodiek checkt (of monitort) op misconfiguraties. Denk bijvoorbeeld aan het uitschakelen van de debugmodus in productie (APP_DEBUG=false) en gevoelige bestanden zoals .env en storage-mappen af te schermen. Denk daarnaast ook aan het toepassen van HTTP headers zoals X-Content-Type-Options, X-Frame-Options en [Content-Security-Policy](https://dutchlaravelfoundation.nl/kennis/verbeter-de-beveiliging-van-je-laravel-applicatie-met-csp-content-security-policies) om misbruik te beperken.

### Strikte inputvalidatie en autorisatiechecks
Om SQL-injecties en IDOR-aanvallen te voorkomen, is het essentieel om gebruikersinput zorgvuldig te valideren en nooit direct in SQL-queries op te nemen. Gebruik altijd parameter binding om invoer veilig te verwerken. Voer validatie uit aan zowel de client- als serverzijde, zodat invoer die mogelijk wordt gemanipuleerd alsnog wordt tegengehouden. Controleer daarnaast bij elk verzoek expliciet of de gebruiker bevoegd is om toegang te krijgen tot het gevraagde object. Om het risico op IDOR-aanvallen verder te beperken, kun je overwegen om interne ID’s te vervangen door UUID’s of hashes. Dit voorkomt dat kwaadwillenden simpelweg door ID’s in de URL te wijzigen toegang krijgen tot andere objecten.

### Anti-DDoS maatregelen
DDoS aanvallen worden steeds eenvoudiger en goedkoper om uit te voeren en tevens worden DDoS aanvallen steeds complexer en groter qua omvang. Daarom is het belangrijk om na te gaan of je hosting provider maatregelen heeft getroffen om DDoS aanvallen te detecteren en mitigeren. Als aanvullende laag kan je gebruik maken van een Web Application Firewall (WAF) of specialiseerde Anti-DDoS dienst zoals Cloudflare. Hiermee kan je verkeer filteren of rate- limiten, zodat je applicatie bereikbaar blijft voor legitieme bezoekers. Zorg er daarnaast voor dat je infrastructuur schaalbaar is, bijvoorbeeld door middel van load balancing of autoscaling, zodat je applicatie bij piekbelasting overeind blijft. Een professionele Managed hostingpartij kan je hierover adviseren.
<br />


## De rol van Shock Media als Managed Hoster
Als Managed hoster zijn wij verantwoordelijk voor een veilige en stabiele infrastructuur waarop je applicatie draait. Dit betekent dat onze servers, netwerkapparatuur en onderliggende software altijd up-to-date zijn en correct geconfigureerd om ongewenste toegang te voorkomen. Daarvoor hebben we een uitgebreid patch- en vulnerability management proces ingericht en maken we bijvoorbeeld gebruik van strikte hardening standaarden op basis van de [CIS benchmarks](https://www.cisecurity.org/cis-benchmarks).

Daarnaast is jouw omgeving voorzien van 24x7 monitoring op zowel systeemcapaciteiten als security, waarop onze engineers dag en nacht ingrijpen als dat nodig is. Middels ons uitgebreide XDR/SIEM platform monitoren we omgevingen op veelvoorkomende aanvallen en worden miljoenen aanvalspogingen per dag geautomatiseerd geblokkeerd. Mocht het echter toch noodzakelijk zijn om te herstellen, dan kan je terugvallen op onze back-up dienstverlening. Om onze klanten hier de zekerheid te geven die ze nodig hebben worden alle maatregelen die we treffen periodiek beoordeeld door een externe auditor in het kader van onze [ISO 27001 en NEN 7510 certificeringen en SOC 2](https://www.shockmedia.nl/iso27001-managed-hosting/) en [ISAE 3402 Assurance rapportages](https://www.shockmedia.nl/soc2-managed-hosting/).

Cybersecurity voor webapplicaties vraagt om een combinatie van bewustzijn, goede ontwikkelpraktijken en een betrouwbare hostingpartner. Door te investeren in veiligheid voorkom je dat kleine fouten leiden tot grote problemen. Wil je weten hoe wij jou kunnen helpen om je Laravel- of andere webapplicaties veilig te hosten? Wij denken graag met je mee. Neem gerust contact op via [de Hosting Hotline](https://dutchlaravelfoundation.nl/nieuws/hosting-hotline-geopend), we sparren graag mee over de beste aanpak voor jouw situatie.
<br />


## Over de auteur
Dit artikel is geschreven door [Timo Feenstra](https://www.linkedin.com/in/timofeenstra/), Information Security Officer bij [Shock Media B.V.](https://www.shockmedia.nl/) Als partner en sponsor verzorgt Shock Media om de maand een gastartikel voor de Dutch Laravel Foundation waarbij zij hun kennis delen met betrekking tot het hosten en beveiligen van Laravel applicaties.